    שְׁנִיָּה לַעֲזִיבָה הָיִיתִי אֲנִי בִּמְחִילָה מִכְּבוֹדִי .
    בְּוַדַּאי לֹא הָיִיתִי עוֹזֶבֶת אֶת מְטֻלָּה וְקָשֶׁה הָיְתָה עָלַי
הָעֲזִיבָה , אֶלָּא שֶׁהָלַכְתִּי , כְּדַרְכּוֹ שֶׁל עוֹלָם , אַחֲרֵי אִישִׁי חָבֵר
אִילַת־הַשַּׁחַר — עִם נִשּׂוּאֵינוּ בְּשִׁלְהֵי 1919 .
    אוֹתָהּ שָׁנָה עָקְרוּ הַהוֹרִים עִם בְּנֵי הַזְּקוּנִים תִּרְצָה וְאֶזְרָח
לִירוּשָׁלַיִם , שָׂכְרוּ דִּירָה בִּשְׁכוּנַת הַבּוּכָרִים וְאַבָּא נִתְמַנָּה מוֹרֶה
לְעִבְרִית וְתָנָ"ךְ בְּבֵית הַסֵּפֶר " חִנּוּךְ־עִוְּרִים ". גַּם לְאִמָּא הוּצַע
מְקוֹם עֲבוֹדָה אֲבָל הִיא סֵירְבָה לָשׁוּב לְהוֹרָאָה . שׁוּמָה עָלֶיהָ ,
לְדַעְתָּהּ , לְהִתְמַסֵּר כָּל־כֻּלָּהּ לַבַּיִת וְלַיְלָדִים , לְפַצּוֹתָם עַל הַשָּׁנִים
הַקָּשׁוֹת , שְׁנוֹת הַמִּלְחָמָה , שֶׁעָבְרוּ עֲלֵיהֶם .

    לְיָמִים , מִשְּׁהוּחַל בְּהַקָּמַת שְׁכוּנַת תַּלְפִּיּוֹת בִּירוּשָׁלַיִם —
הֵקִימוּ גַּם הֵם בֵּיתָם בַּשְּׁכוּנָה וְהָיוּ בֵּין רִאשׁוֹנֵי הַמִּשְׁתַּכְּנִים .
וּכְדֵי לְהוֹתִיר קֶשֶׁר כָּלְשֶׁהוּ אֶל הַכְּפָר — חָקְקוּ מֵעַל מַשְׁקוֹף
הַכְּנִיסָה לְבֵיתָם — נַהֲלָל . כָּךְ הִרְגִּישׁוּ , בְּוַדַּאי , כִּי לֹא נֻתַּק
הַקֶּשֶׁר .
    וְאָמְנָם הַקֶּשֶׁר אֶל הַכְּפָר לֹא נֻתַּק וְאֶת שְׁנוֹתֵיהֶם הָאַחֲרוֹנוֹת
עָשׂוּ בְּנַהֲלָל .

    בִּמְטֻלָּה נִשְׁאֲרוּ רַק יְהוּדָה וְעִמָּנוּאֵל . אַךְ הִשָּׁאֲרוּתָם לֹא
אָרְכָה זְמַן רַב וְגַם הֵם עָזְבוּ .
    אוֹתָם יָמִים , סֻפְּחָה מְטֻלָּה וּסְבִיבָתָהּ הַקְּרוֹבָה , לְסוּרְיָה
שֶׁהָיְתָה נְתוּנָה — עִם תֹּם הַמִּלְחָמָה — לִשְׁלִיטָתָהּ שֶׁל
צָרְפַת . הַצָּבָא הַצָּרְפָתִי בָּאִיזוֹר הָיָה מֻרְכָּב בְּרֻבּוֹ , מֵחַיָּלִים
סוּדָנִים וְסֶנְגָלִים שֶׁלֹּא " הִרְשִׁימוּ " בְּיוֹתֵר אֶת עַרְבִיֵּי הַסְּבִיבָה ,
בְּעִיקָּר הַבְּדוּאִים שֶׁבָּהֶם , וְהֵם תָּקְפוּ וְהֵנִיסוּ אֶת הַחַיָּלִים
וְאַף הָרְגוּ בָּהֶם לְלֹא רַחֵם , שָׁדְדוּ וּבָזְזוּ מִכָּל הַבָּא לְיָד וְגַם
בְּרְכוּשָׁם שֶׁל אַנְשֵׁי מְטֻלָּה שָׁלְחוּ יָדָם . הַמּוֹשָׁבָה נֶעֶזְבָה פְּעָמַיִם .
    גַּם מְאוֹרָעוֹת תֵּל־חַי הִתְרַחֲשׁוּ בְּאוֹתוֹ זְמַן וּבִנְסִיבוֹת דּוֹמוֹת .

                                                                                           102