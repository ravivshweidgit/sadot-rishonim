26 ● שדות ראשונים

מטולה

איך נראתה מטולה בת העשר באותם ימים (נוסדה ב-1896) ומה היה בה
כשהגענו אליה? לא הרבה. שתי שורות בתים משני עברי רחוב בלתי מרוצף,
זרוע אבנים. לבתים היו גגות רעפים, אחידים בצורתם, והיתה גינה לפני כל
בית. בכל חצר טאבון לאפיית לחם ומבנה קטן לשירותים.
האיכרים קשי היום מוציאים לחמם בקושי. מעבדים את הפלחה בשיטות
עתיקות יומין. בין משפחות יוצאי רומניה, שהן הרוב, גם משפחות גרי צדק
שבאו מרוסיה, כמה " כלי קודש", ובעלי מקצועות שונים, מבני הישוב הישן
וילידי הארץ.

בית הספר
קיבלנו דירה בבית הפקידות, הסתדרנו והתחלנו את חיינו במטולה.
אבא החל מיד בעבודה בבית הספר. שעות הלימוד התפרסו על פני היום כולו.
ארבע שעות לימוד לפני הצהריים, ושתי שעות אחרי הצהריים.
תכנית הלימודים היתה של הסתדרות המורים, שכבר אז היתה קיימת ופעילה.
אמא לימדה בבית הספר חשבון והנדסה, אחרי הצהריים.
אבא לימד את מקצועות העברית. דגש מיוחד שם על ניסוח חיבורים ולימוד
יצירות בעל-פה.
בין המורים אני זוכר את ישראל דושמן, מורה צעיר שכתב שירים ואת
שפילברג, אברהם סולודר, ודוד מילר.
בבית הספר במטולה לימדו ערבית כשפה שניה. וזאת בתקופת הברון, כאשר
צרפתית היתה שפת האינטליגנציה במושבות העבריות בארץ.