92 • שדות ראשונים

יקירי,
זה    היום  השלישי    שהנני    נמצא    בר״פ    והכל    מפני   קלווריסקי.    הייתי   אצלו   ביום
השלישי.  כל  היום  היו  אצלו  הרבה  אנשים  (הוא  מקבל  בבית)  עד  שבערב  בקושי  עלה
הדבר  בידי  ודיברתי  אתו  בדבר  הלוואה  של  15  פונט,  יותר  לא  העזתי.  הוא  אמר שזה
הרבה.   הוא   ענה   לי   שאתה   צריך  לפנות  לפקידות  חיפה  מפני  שאתה  שייך  לה  והיא
תשתדל   בפני   הא'  פרנק.  בכל  זאת  ענה  לי  חצי  מענה  והחלטתי  לבוא  אליו  למחרת.
קשה   היה   לי   מאוד.   אנוכי   נעלבתי   ממנו   וכשיצאתי   הרגשתי  עצמי  רע  מאוד,  אבל
ביודעי את המצב החלטתי לא להתחשב ולבוא שוב פעם.
אתמול   הייתי   בר״פ   שוב   (בלילה   הנני   לן   באיילת).  כל  היום  הסתובבתי  ולא  יכולתי
להכנס  אל  הוד  מעלתו.  כתבתי מכתב, הסברתי לו את כל קשיי המצב והזכרתי במכתב
שאם  הא' פרנק  לא  יסכים  לתת  הסכום  הזה,  הנני מקבלו על אחריותי לקנות מהנזקים
של מטולה שהנני תובע.
לפנות   ערב   נכנסתי   יחד   עם   שמואל   אפטר   ולויצקי.   ישבנו   בפרוזדור   כשעה   וחצי
וחכינו.   הוא   לא   רצה   לקבל   אף   אחד.   אחרי   ששלחו   לו  הם  פתקא  -  קיבלם.  הגב'
קלווריסקי,  בדרכה  לטיול,  עברה  את  הפרוזדור,  ראתני  ושאלה  מה  אני  רוצה. נתתי לה
המכתב  למסור  לה׳  קלוריסקי.  הוספתי  על  המכתב  שיענה  לי  תיכף  מפני שהנני רוצה
למחרת   לעלות  למטולה.  היא  מסרה  לו  והלכה  לטיול  של  אחרי  הצהריים.  ישבתי  עוד
כשעה  ולא  קיבלתי  שום  מענה.  מרוב  התרגזות  קיבלתי  קדחת,  רעדתי  מקור.  חשבתי
שהגב'  לא  מסרה  לו  המכתב.  שלחתי  ע״י  המשרתת  אם  קיבל  את  מכתבי,  אני  מחכה
למענה. אחרי חצי שעה ענה לי שהיום אינו עונה, שאבוא מחר...
בלילה ירדתי שוב לאיילת בהחלטה לא להראות איתו יותר.  מצאתי  שם  עגלות  מכפר
גלעדי   ותל-חי   גם   הביאו   את   כל  הפרות  וביניהן  פרותינו.  בלילה  עלתה  עגלה  לר״פ.
עליתי   גם  אני  בעגלה  להתראות  שוב  פעם  עם  האדון,  אולי  ירחם...  מה  לעשות.  היום
שבות  העגלות  בחזרה  לתל-חי,  הנני  נוסע  איתם.  מתרעמים  על  שהצעירים עוזבים את
המושבה.    הנני    מוכרח   לעלות   לפחות   לשבוע.   בדבר   השעורה   לא   הזכרתי   אפילו
לקלווריסקי.
                                                                                                   שלום לכולכם, להתראות בקרוב,
                                                                                                                                     שלכם יהודה


נכנסנו   שוב   אל   הא'   קלווריסקי   והעליתי   חרס.  קיבלנו  מהגב'  שלו  שהוא  חולה
מסכן  רחמנא ליצלן ולא נותנים לו מנוחה ״אתם באתם הלא רק בשביל כסף, גמרו
וצאו״.  לא  יכולתי  לסבול  ויצאתי  בלי  לאמר  אפילו  שלום.  אי  אפשר  לסבול.  הנני
מסכים  לעשות  הכל  אבל  לא  לראות  יותר  את פניו. בצהריים נסע למטולה, נמכור
פרדה, חמור, פרה - מה שהוא - אבל לא לרדת יותר.

                                                                                      (יהודה לאבא במצפה, המועד: 1917-18)
